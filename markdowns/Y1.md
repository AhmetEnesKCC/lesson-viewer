---
title: 1. Blockchain Dünyasına Giriş
author: Ayşenaz Yavuz
student-number: 090210320
---

Günümüzde sosyal medya, bankacılık uygulamaları ve gelişmekte olan diğer teknolojiler cihazların büyük miktarda veri üretmesine neden olmaktadır. Bu verilerin kontrol, yönetim, bakım süreçleri ve güvenli bir şekilde paylaşılması gün geçtikçe daha da önem kazanmaktadır. Veri depolama ve veri yönetim arayışlarına her geçen gün yeni bir bakış açısı veya teknoloji eklenmektedir. Bunun son ve en popüler örneklerinden biri Blockchain teknolojisidir.

# Blockchain Nedir?

![](https://www.noobpreneur.com/wp-content/uploads/2019/09/blockchain-810-2.jpg)

Kısaca blockchain bir iş ağındaki işlemlerin kaydedilmesi ve varlıkların takip edilmesi sürecini kolaylaştıran, paylaşılan ve üzerinde değişiklik yapılamayan büyük bir defterdir. Kaydedildikten sonra işlem yapılamadığı için dijital defterin içerdiği bilgiler son derece güvenlidir. Değerli hemen hemen her şey bir blockchain ağında izlenebilir ve üzerinde işlem yapılabilir. Bu defterdeki her işlem, eşler arası bilgisayar ağları tarafından bağımsız olarak doğrulanır, zaman damgalıdır ve büyüyen bir veri zincirine eklenir.

## Blockchain Nasıl Ortaya Çıkmıştır ?

2008 - 2009 yıllarında ortaya çıkan Bitcoin ile icat edilmiş olan bu sistemin kurucusu Satoshi Nakamoto’dur. Bir kişi adı olarak görülse de Satoshi Nakamoto’nun bir kişi mi yoksa bir grup mu olduğu konusunda net bir bilgi yoktur . Blockchain sistemini icat edip insanlık ile paylaştıktan sonra ortadan kaybolan Nakamoto hakkında eldeki tek belge bu sistemi icat ettikten sonra paylaştığı “Bitcoin: Eşten Eşe Elektronik Nakit Ödeme Sistemi” başlıklı teknik çalışmadır. Blockchain sisteminin ortaya çıkışı gizemini hala korumaktadır.

## Blockchain Özellikleri

Veriler ilk başta tek bilgisayarda saklanıyordu. Daha sonra bu veriler birkaç bilgisayara dağıtılabilir hale geldi. Daha sonra bu verilerin pek çok kopyası pek çok bilgisayara dağıtıldı ve en sonunda her bilgisayar işlemin bir kaydını tutacak hale geldi. Bunun en temel sebebi ise maliyetlerin zaman içinde ciddi şekilde düşmesiydi. Aşağıdaki bu sisteme Dağıtık Kayıt Defteri adı verilmektedir.

![](https://miro.medium.com/max/1400/1*o5j3hif3i966GKfg8dKZjA.png)

Blockchain teknolojisinde sistemin düzgün işleyebilmesi için belirli kuralların olması gerekiyor. Buradaki kurallar sistemine mutabakat yapısı adı verilmektedir. Blockchain teknolojisinde veri her zaman belirli bir sıralama yaklaşımı ile kayıt altına alınır. Bunu daha iyi anlamak için kurgusal ama basit bir örnek verelim;

![](https://miro.medium.com/max/1400/1*AOZmb7UxzPJIy0pzyQKgRQ.png)

Yukarıdaki gibi bir ip ve kartonlarımız olsun. Bu kartonlara her bir arkadaşımız isimlerini yazacak, imzalarını atacak ve bir düğüm atacaklar. Daha sonra bu kartonlar ipe bağlanacak. Buradaki isimler verileri, kartonlar blokları, ip ise zinciri sembolize etmektedir. Ancak bu yapıda mutabakat yapısı eksiktir. Bu sistemden bir bloğu çıkardığımız zaman ya da arkadaşın imzası taklit edildiği zaman bundan haberimiz olmayabilir. Bu da manipülasyona açık bir yapı doğurur.

### Mutabakat Yapısı

Zincirin güvenliğini sağlamak için yeni bir kural daha eklenebilir. Bu kurala göre herkes kendinden sonra gelen kartona da kendi imzasını atacaktır. Böylelikle ilk karton hariç diğer tüm kartonlarda bir önceki kartonun sahibinin de imzası olacaktır. Bu sayede de artık aradan karton çıkarılması durumunda eksiklik hemen göze çarpacaktır.

![](https://miro.medium.com/max/1400/1*P7lgOegKHNdn6dU4Ap_uvA.png)

Ancak yine de bir problem daha vardır. İmzalar taklit edilebilir. Bunun için de bu işlemler yapılırken herkese bu ipin birer örneği verilecektir. Böylelikle olası bir manipülasyon durumunda manipüle etmeye çalışan kişi tüm iplere erişmek ve değiştirmek zorunda kalacaktır. Bu da işi oldukça zorlaştırmaktadır.

## Blockchain Dağıtık Yapısı

### Tek Merkezli Ağ

Bu yapıyı birden fazla paydaşın tek merkezin onayı ve yönetimiyle işlemesi olarak görebiliriz. Bu sisteme temel örnek olarak Merkez Bankası yönetiminde olan EFT/PÖS hizmetlerini verebiliriz. Bu sistemde katılımcı üyeler merkezin sunduğu kurallara uyacak şekilde sisteme entegre olurlar ve tüm işlemler bu merkezin onayıyla gerçekleşir. Merkezde herhangi bir nedenle kesinti olması halinde tüm sistem durmak zorunda kalır.

### Çok Merkezli Ağ

Bu yapılarda da sistem yine merkezler üzerinden yürütülmektedir. Tüm yönetim yine bu merkezler üzerinden devam etmektedir.

### Dağıtık ağ

Daha çok blockchain ile gündeme gelen bu yapıda merkez yoktur ya da yapıyı oluşturanların hepsi birer merkez konumundadır. Bu yapıda işlemlerin devam etmesi için belli kurallar içinde tüm merkezlerin aktif çalışma şartı bulunmamaktadır.

![](https://miro.medium.com/max/1400/1*qARM3P-ofw0hOdkg_QTDgA.png)

# Blockchain Türleri

Blockchain ağları temelde verilerin özel ya da açık olmasına göre ikiye ayrılmaktadır. Genel Blockchain'ler de kendi içlerinde ikiye ayrılır:
Eğer bir Blockchain ağına girerek kayıtlı verileri okumak için, bu ağın "mutabakat yapısına" uyarak, yeni bloklar ekleyebilmek için ve "mutabakat sürecine" dahil olmak için izin gerekmiyorsa, bu tarz ağlara Bütünüyle İzin Gerektirmeyen Blockchain Ağları adı verilir.

Eğer bir Blockchain ağına girerek kayıtlı verileri okumak için izin almanız gerekmiyorsa ama bu ağın "mutabakat yapısına" uyarak yeni bloklar eklemek ve "mutabakat sürecine" dahil olmak için izin gerekiyorsa, bu tarz ağlara Kısmen İzin Gerektirmeyen Blockchain Ağları adı verilir.

Özel Blockchain ise, adından da anlaşıldığı gibi, kullanıcıların sisteme dahil olmasını ve işlem yapmasını, sistemi yöneten otoritelerin iznine bağlı olan ağlardır.

![](https://miro.medium.com/max/1400/1*HWk_S40W7n1gNTDmiydJxw.png)
