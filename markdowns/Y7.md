---
title: 7. Kriptolojinin Teknik Detayları
author: Fulya Aleyna Evergen - Erdem Diri
student-number: 090200313 - 090200761
---

Kriptoloji basit bir şekilde "şifreleme bilimi" olarak tanımlanabilir. Kriptolojinin bir alt kolu olan “kriptografi” (cryptography - Yunanca gizli
anlamına gelen kryptos ve yazmak anlamına gelen graphien sözcüklerinden
türetilmiştir) ise verilerin şifrelenmesi kapsamında kullanılan yöntemleri ifade
etmektedir. Şifreleme, herhangi bir veri kümesini, bir kural yapısı kullanarak
rastgele görünen, geri dönülebilir bir veri kümesine dönüştürür. Bu rastgele
gibi görünen veri kümesi, şifreleme ile ilgili anahtar yapısına sahip olmayan
kişiler tarafından ele geçirilse bile, orijinal yapısına uygulanabilir bir şekilde
geri çevrilemez. Sadece ilgili anahtara sahip olanlar, veriyi tekrar orijinal
yapısına dönüştürebilir, yani şifreyi çözebilirler.

### Güvenli Özetleme (Secure Hash)

Bu yaklaşım, matematiksel işlemler kullanarak büyük bir veriden kıyasla daha küçük bir özet bilgi üretilmesine dayanır. Aynı veri kümesi için her zaman aynı özet bilgiyi üretir.
Tek yönlüdür; yani özet bilgiden kaynak veriye geri dönülmesi mümkün değildir. Özet bilgiden kaynağa ulaşmanın tek yolu, kaynak kümesindeki her olası veri yapısı için güvenli özetleme fonksiyonunu çalıştırıp, oluşan özet bilgi ile elimizdeki özet bilgiyi karşılaştırmaktır.
Hızlı olarak gerçekleştirilen işlemlerdir.
Küçük veri değişikliklerinde bile çok farklı özet bilgi üretir ve bu özelliğe “çığ etkisi” adı verilir.

Güvenli özetleme algoritmaları, özetledikleri veriden bağımsız olarak sabit uzunlukta özet değer üretirler, örneğin SHA-1 algoritmasının ürettiği özet değerler 160 bit uzunluğunda olurken, SHA-256 algoritmasında özet bilgi uzunluğu 256 bit'tir.

![](https://academy.bit2me.com/wp-content/uploads/2018/08/hash-criptografico.png)

### Şifreleme Teknikleri Örnekleri

### 1. Merkle Tree Yapısı

Merkle ağacı, büyük veri kümelerini güvenli ve hızlı bir şekilde doğrulamak için kullanılan, güvenli özetleme yapısı üzerinde geliştirilmiş bir yaklaşımdır. Merkle ağaç yapısında ikili (binary) bir ağaç yapısı oluşturulup, en alt seviyeye veri kümesindeki parçalar yerleştirilir. Sonrasında en alt seviyeden yukarıya doğru ikili bir şekilde özetleme değeri üretilerek ilerlenip, tüm ağaç yapısı için tekil bir özetleme değeri (Merkle kök değeri) üretilmiş olur.

![](https://changelly.com/blog/wp-content/uploads/2020/01/Merkle-Tree-1.png)

### 2. Simetrik Şifreleme

Hem şifreleme hem çözümleme adımlarında aynı anahtar bilgisi kullanılmaktadır. Bundan dolayı anahtar bilgisinin sadece ilgili taraflar arasında paylaşılması gerekmektedir, anahtarı ele geçiren herhangi bir taraf şifrelenmiş veriden orijinal veriye erişebilir.

![](https://sectigostore.com/blog/wp-content/uploads/2020/05/symmetric-vs-asymmetric-symmetric-example.png)

### 3. Asimetrik Şifreleme

Bu yaklaşımda şifreleyen ve çözümleyen anahtar bilgileri farklıdır. Temel olarak bu yöntem içerisinde kullanıcının biri herkese açık (public) diğeri ise sadece
kendi içerisinde saklı tuttuğu özel (private) anahtar çifti değeri bulunmaktadır. Açık anahtar ile şifrelenmiş bir veri, ancak ilgili özel anahtar ile çözümlenebilmektedir.

![](https://sectigostore.com/blog/wp-content/uploads/2020/05/symmetric-vs-asymmetric-asymmetric-encryption-example.png)

### Şifreleme / Çözme

Bu senaryo bir mesajın sadece ilgili alıcı tarafından okunmasının istendiği durumlarda gerçekleşmektedir. Bu yöntem kapsamında ilgili mesaj başka bir kişi
tarafından ele geçirilse bile mesajın içeriği anlaşılamaz.
Örnek olması için A kişisinin B kişisine bu yaklaşımla bir mesaj göndermek istediğini varsayalım, bu durumda akış şu şekilde gerçekleşecektir:
A, B’ye ait açık anahtarı elde eder (bu bilgiyi B’den talep edebilir).
Göndermek istediği mesajı bu açık anahtar ile şifreler.
Mesajı B’ye gönderir.
B sadece kendisinde olan özel anahtar ile şifreyi çözer ve mesajı okuyabilir İlgili mesaj B'den farklı bir kişi tarafından ele geçirilmiş olsa bile, B'ye ait özel anahtar dış dünya tarafından bilinmediğinden, şifrelenmiş mesajın çözümlenmesi mümkün değildir.

### Dijital İmzalama / Doğrulama

Bu senaryo, alınan bir verinin gerçekten gönderdiği iddia edilen kaynaktan gelip gelmediğini ve transfer edilmesi sırasında içeriğine dış bir kaynak tarafından müdahale edilmediğini kontrol etmek/doğrulamak amacı ile kullanılmaktadır. A kişisinin B kişisine bu yaklaşımla bir mesaj göndermek istediğini varsayalım, bu durumda akış şu şekilde
gerçekleşecektir:
A, B ile açık anahtar bilgisini paylaşır (ya da B, A’nın açık anahtar bilgisini
güvenilir bir kaynaktan temin eder).
A, B’ye göndermek istediği mesajı hazırlar.
Bir özetleme algoritması (SHA-256 gibi) mesajın özet değerini oluşturur.
Bu özet değerini kendisine ait özel anahtar ile şifreleyip ek bir bilgi olarak mesaja ekler. Bunu bir dokümanı imzalamak olarak düşünebiliriz.
Mesajı B’ye gönderir.
B, mesajı aldığında;
Mesajın özet değerini oluşturur,
Mesaj içerisinde A tarafından eklenmiş şifreli özet bilgisini A’nın açık anahtarı ile çözümler,
Kendi oluşturduğu özet bilgisi ile çözümlenmiş özet bilgisini karşılaştırır.
Eğer iki özet bilgi karşılaştırıldığında birbirleri ile aynı içeriğe sahip değillerse bunun iki sebebi olabilir:
Mesajı imzalayan kişi A değildir.
Mesaj içeriğine transfer sırasında müdahale edilmiştir.

![](https://siber.profesyonelwebtasarim.com/assets/user_files/Kriptoloji/65.png)

---
